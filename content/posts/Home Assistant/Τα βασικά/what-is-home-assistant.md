---
title: Home Assistant? Τι είν' τούτο;
image: images/awake-your-home.png
date: "2022-06-01T00:00:00"
description: Τι είναι το Home Assistant, σε τι χρησιμεύει, γιατί να το εγκαταστήσουμε στο σπίτι μας, και τι παραπάνω μας προσφέρει από τις τόσες ήδη υπάρχουσες λύσεις;
tags:
  - homeassistant
  - γενικά
---

### Αρχικά, καλώς ορίσατε στο πρώτο άρθρο του blog μας! 🎉😊

Ας πάρουμε τα πράγματα από την αρχή. Τι είναι το [Home Assistant](https://www.home-assistant.io/), σε τι μας χρησιμεύει, γιατί να θελήσουμε να το εγκαταστήσουμε στο σπίτι μας, και τι παραπάνω μας προσφέρει από τις τόσες ήδη υπάρχουσες "λύσεις"; Για όλους εσάς που ακούτε για πρώτη φορά το όνομα Home Assistant, αυτές θα είναι σίγουρα κάποιες από τις ερωτήσεις σας.

#### Το πρόβλημα

Στις μέρες μας όλο και περισσότεροι κάνουν τα πρώτα βήματα προς το Έξυπνο Σπίτι, είτε αυτό είναι μια έξυπνη λάμπα, μια LED ταινία με χρώματα, ένα έξυπνο ηχείο, όπως Google Home ή Amazon Alexa, ή κάποιο από τα υπόλοιπα αναρίθμητα άλλα γκατζετάκια. Το μεγαλύτερο πρόβλημα όμως είναι ότι κάθε εταιρεία που δημιουργεί έξυπνα προϊόντα συνήθως έχει το δικό της κλειστό οικοσύστημα και την δική της εφαρμογή για να χειρίζεται ο χρήστης τις συσκευές της καταλήγοντας με παραπλήσιες εφαρμογές στο κινητό. Επίσης, οι περισσότερες εταιρίες, εν μέρη ή πλήρως, αναγκάζουν τις συσκευές τους να χρειάζονται το λεγόμενο _cloud_ για να δουλέψουν και να μπορεί ο κάθε χρήστης να τις χειριστεί. Τι σημαίνει αυτό; Για να ανάψουμε εμείς μια λάμπα από το κινητό, η εντολή πρέπει να φύγει από το κινητό, να πάει στους servers της εταιρείας, και μετά οι servers να στείλουν την εντολή στην λάμπα για να ανάψει.

Αυτό έχει ως συνέπεια:

1.  να βασιζόμαστε στους server της εκάστοτε εταιρείας να παραμείνουν λειτουργικοί (αν δεν δουλεύει ο server της εταιρείας, δεν μπορούμε να ανάψουμε εμείς την λάμπα μας μετά. Υπάρχουν χιλιάδες παραδείγματα είτε server εταιρειών που αντιμετώπισαν κάποιο παροδικό πρόβλημα ή που η ίδια εταιρεία αποφάσισε να σταματήσει την λειτουργία της - εξαγορά, πτώχευση, κ.λ.π)
2.  εφόσον πρέπει να γίνει όλη αυτή η διαδρομή από το κινητό στον server και να επιστρέψει, συνήθως υπάρχει κάποιο ποσοστό καθυστέρησης
3.  και φυσικά, ίσως το πιο σημαντικό, παρέχουμε όλα μας τα δεδομένα σε τρίτους

Κάποιες εταιρείες τώρα πια παρέχουν τη δυνατότητα η επικοινωνία μεταξύ κινητού και έξυπνης συσκευής να είναι απευθείας μέσω του τοπικού δικτύου, αλλά δεν παύει να είναι αναγκαία η δημιουργία λογαριασμού και η χρήση κάποιας δικής τους εφαρμογής. Άρα πάλι καταλήγουμε με πολλαπλές εφαρμογές στο κινητό.

#### Η εναλλακτική

Δεν θα ήταν προτιμότερο όλες οι συσκευές μας να επικοινωνούν μεταξύ τους μόνο στο τοπικό μας δίκτυο ώστε να μην πρέπει να βασιζόμαστε σε server εταιρειών ή να δίνουμε τα στοιχεία μας, αλλά και να μπορούμε να χειριζόμαστε όλες αυτές τις συσκευές από μία και μόνο εφαρμογή; Το Home Assistant κάνει ακριβώς αυτό. Τρέχει στο σπίτι μας, δεν βασίζεται σε server κάποιας εταιρείας, δεν χρειάζεται απαραίτητα πρόσβαση στο ίντερνετ για να λειτουργήσει, και κανείς (ούτε καν οι δημιουργοί του) δεν έχει την δύναμη να επέμβει στην προσωπική εγκατάσταση του καθενός. Με τουλάχιστον 1900 διαφορετικές ενσωματώσεις (integration) μπορεί να επικοινωνήσει με τις περισσότερες, αν όχι όλες, τις συσκευές σε ένα σπίτι.

![1900+ integrations in Home Assistant](/images/integrations.png "Χιλιάδες ενσωματώσεις υπάρχουν διαθέσιμες")

Πέρα από την συγκντρωση όλων των συσκευών όμως, το Home Assistant παρέχει την δυνατότητα της επικοινωνίας μέσω αυτού στις διάφορες αυτές συσκευές. Το Home Assistant δηλαδή δρα ως ένα κεντρικός server μέσα στο σπίτι μας (ανήκει σε εμάς και όχι σε κάποια εταιρεία) που μας επιτρέπει να χειριστούμε τις συσκευές μας από ένα κεντρικό και ενοποιημένο πια γραφικό περιβάλλον. Εφόσον υπάρχει επικοινωνία, μπορεί να υπάρχει και κεντρική αυτοματοποίηση μεταξύ όλων αυτών των συσκευών. Σε αντίθεση με πριν, που για την δημιουργία αυτοματισμών κάποιος είτε έπρεπε να περιοριστεί στην κάθε εφαρμογή ή να χρησιμοποιήσει τρίτες εφαρμογές (π.χ. IFTTT). Και εδώ μπορούμε να πούμε με σιγουριά ότι η φαντασία σας είναι το όριο! Από κάτι πολύ απλό, όπως άνοιγμα μιας λάμπας όταν σκοτεινιάσει ή μουσικής όταν επιστρέψετε σπίτι, μέχρι πολύπλοκων αυτοματισμών που τρέχουν μόνο όταν πληρούνται ορισμένες προϋποθέσεις· τα πάντα είναι πιθανά.
